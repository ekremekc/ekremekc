---
title: 'TOEFL Sınavına Hazırlık'
date: 2020-12-10
permalink: /posts/2020/12/post-1/
tags:
  - turkish
---

Özet
======
Günümüzde birçok yurtdışı eğitim kurumu ingilizce yeterliliği istemektedir. Bu bağlamda yabancı dil kabiliyetinin karşı tarafa sergilenilebilmesi için belirli sınavlar yürütülmektedir. Genellikle Birleşik Krallık ve Amerika Birleşik Devletleri'nde öğrenim görmek isteyen öğrencilerden TOEFL veya IELTS adlı ingilizce sınavlarında yetkinlik gösterilmesi beklenmiştir. Bu yazı, belirli bir ingilizce altyapısına sahip kişileri TOEFL sınavına hazırlamaya yönelik kaleme alınmıştır. Yer alan tüm yorumlar ve tavsiyeler kişiseldir.

# 1. Giriş

Son yıllarda yurtdışında eğitim görmek birçok öğrenci tarafından tercih edilmektedir. Belirli imkanlar sağlanması durumunda hem yurtdışından yaşanılan ülkeye bakabilmenin ve birçok coğrafyadan gelmiş insanlarla tanışma imkanının bireyin kalitesini artırdığı yadsınamaz bir gerçektir. Fakat bu aşamada bu kültürel etkileşim alanına girebilmek için iletişim yeteneği olmazsa olmaz bir kişisel beceri olmuştur. Özellikle yurtdışındaki eğitim kurumları, uluslararası öğrencilerden iletişim becerilerini kanıtlamış olmalarını beklemektedir. Bu amaçla çok bilinen 2 ingilizce sınavı olan TOEFL ve IELTS sınavları bu yetkinliği ölçme amaçlı kullanılmaktadır. Sırasıyla giriş yapacak olursak TOEFL sınavının açılımı "Test Of English as a Foreign Language", IELTS sınavının açılımı ise "International English Language Testing System" şeklindedir.
Bu yazı, TOEFL sınavına genel bir bakış sunmakla beraber hedeflenen puana nasıl ulaşılabileceğini gerekli ücretsiz materyalleri öne çıkarıp yol haritası sunmaya çalışarak tartışacaktır. 

# 2. Sınav İçeriği
Her uluslararası kabul görmüş ingilizce sınavında olduğu gibi TOEFL sınavı'da 4 bölümden oluşmaktadır;

* Reading(Okuma)

* Listening(Dinleme)

* Speaking(Konuşma)

* Writing(Yazma) 

Her bir bölüm 30 puan değerindedir ve maksimum alınabilecek puan 120dir. Şimdi herbir bölümde nelerle karşılaşılacağına bir göz atalım;

## 2.1 Reading(Okuma)
TOEFL'ın okuma bölümünde öğrenciden 3 veya 4 adet bilimsel okuma parçasından gerekli çıkarımları yapıp yapamadığı test edilmektedir. Her bir bilimsel metin yaklaşık 5-6 paragraftan oluşmaktadır. Bu paragraflardan okurun anlam bütünlüğünü kavrayıp kavramadığı, kelime bilgisi ve bahsedilmeyen bilgileri de fark edip edemediği ölçülmektedir. Genellikle metinler, biyoloji, astronomi ve tarih alanları hakkında bilgi içermektedir. Sınava ilk bu bölümden başlanır ve eğer 3 metin varsa 54 dakika, 4 metin var ise 72 dakika süre verilmektedir. Her bir metin, o metinle ilgili 10 soru içermektedir. Her metinin son kısmında bahsedilen ana fikirleri çoktan seçmeli olarak sorulmaktadır.

## 2.2 Listening(Dinleme)
Bu bölümde 5 veya 7 adet diyaloğu anlayıp gerekli bilgilerin süzülüp süzülmediği test edilmektedir. Bu diyaloglardan 2 tanesi üniversite kampüsündeki herhangi bir durumu(park yeri yapımı, konser düzenleme, kütüphanenin tatil nedeniyle kapalı olması gibi) anlatmaktadır. Bu diyaloglar genelde 1 öğrenci ve 1 görevlinin karşılıklı konuşması şeklindedir. Diğer diyaloglar ise üniversitede yürütülen herhangi bir ders esnasından belirli bir kesiti içermektedir. Bu kesit öğrencilerle interaktif biçimde de olabilir. Bu diyaloglar, genelde konu olarak sanat tarihi, mühendislik, biyoloji, astronomi gibi disiplinleri kapsamaktadır.

Bu bölümde öğrenciden beklenen bu diyolagları dinlerken en önemli noktaları not alıp, gelebilecek soruları kestirebilmesidir. Bu diyaloglardan her biri 5 veya 6 soru içermektedir. Bu bölüm  beklemelerle birlikte yaklaşık 45 dakika sürmektedir.

## 2.3 Speaking(Konuşma)
Bu bölüm TOEFL'ın en kısa bölümüdür. Yaklaşık 15 dk sürer. 4 bölümden oluşur.
İlk bölümde herhangi bir konu hakkındaki fikrinizi sorar ve 15 saniyede hazırlanıp 45 saniyelik bir cevap vermeniz beklenmektedir. Ardından 2. bölümde kampüsteki bir olay hakkında bir metin ve bir konuşma verilir. Sonra 30 saniye hazırlanıp bu metin ve konuşmayı karşılaştırdığınız 1 dakikalık konuşma yapmanız istenir. Ardından 3. bölümde de bilimsel bir metin okutulur ve ardından bir dersten dinleme parçası dinletilir. 2. bölümdeki gibi bu ikisini yine 30 saniyede hazırlanıp 60 saniyede karşılaştırmanız gerekmektedir. Son bölümde ise bir ders kesiti verilir ve buna da yine 30 saniyede hazırlanıp 60 saniyede özetlemeniz istenmektedir.
Konular genellikle tıpkı reading ve listening deki gibi çeşitli alanlardan gelebilir. Bu alanda başarılı olmaktaki kriter olayları bir akış içerisinde kıyaslayıp sonuca bağlamaktır. 

## 2.4 Writing(Yazma)  
Bu kısımda da adayın ingilizce yazma bilgisi ölçülmektedir. 2 kısımdan oluşmaktadır. 1. kısımda yine bilimsel bir olay ve bu olaya sebep olan 3 neden verilir. 3 dakika okuma süresinden sonra bir dinleme parçası dinletilir ve genellikle bu 3 argüman konuşmacı tarafından desteklenir veya çürütülür. Ardından 20 dakikalık süre içinde adaydan bu metin ve dinleme parçasını kıyaslayan bir metin yazması beklenir.
2. kısımda ise belirli bir argüman üzerine tartışıp, fikrinizi örneklerle desteklemeniz gereken bir essay yazmalısınız. Bu kısımda essay için verilen süre 30 dakikadır ve bu süre bitince sınav sona erer.

# 3. Sınava Hazırlık
Bu kısımda sınava nasıl hazırlanılabileceği konusunda kendi tecrübelerimden aktarabildiğim kadarıyla bilgi vereceğim;

## 3.1 Reading(Okuma)
Bu bölümde parçayı tamamen okumadan soru soru yaparak ilerlemek gerekmektedir. Ayrıca skimming denilen tarama yöntemi sürekli deneme yaparak geliştirilmelidir. Reading bölümünde hemen hemen her parçada kelime sorusu olacaktır. Bu kelimelere aşağıdaki uygulama ile birlikte çok iyi biçimde hazırlanılabilir;
TOEFL- Magoosh
Ayrıca öğrenilen kelimeler ingilizce anlamları ve 2 örnek cümle ile bir kağıda yazılıp çalışılabilir. Bu benim 2 yıldır uyguladığım bir öğrenme yöntemi ve oldukça faydasını gördüğümü söyleyebilirim. Son olarak reading denemeleri için şu kitaptaki denemelerin süre tutarak çözülmesi çok faydalı olacaktır;

*The official guide to the TOEFL test - Fifth Edition (2017, McGraw-Hill Education*

Bu kitap güncel TOEFL sistemini yansıtmamaktadır fakat sınava hazırlık açısından çok faydalıdır.

## 3.2 Listening(Dinleme)
Bu bölüm benim ilk başta en zorlandığım bölüm olmuştu. Fakat sıkılmadan deneme çözmeye devam ettiğiniz takdirde rahatlıkla 25 bandına çıkacağınızı söyleyebilirim. Ama sınavdaki şans faktörünü de es geçmemek gerekiyor. Bana girdiğim bir sınavda 17.yy daki bir yağlı tablo üzerine tartışma gelmişti ve problem yaşamıştım.

Bu bölümde bence olabildiğince önemli noktaları yakalayıp not almak gerekmektedir. Çünkü TOEFL'da parçaları sadece 1 kez dinleyebilirsiniz ve önemli noktaları kaçırdığınız takdirde bunları yanıtlamanız mümkün olmayacaktır. O yüzden gerekli noktaları hızlı bir şekilde not alabilme kabiliyetinin kazanılması gerekmektedir. Ben yine burada Reading için bahsettiğim kitaptaki Listening denemelerini tavsiye edeceğim.

Bundan ayrı bol bol TED konuşmaları izlemelisiniz. BBC Radio 4 uygulamasını telefonunuza indirip gündelik işlerinizi yaparken dinleyebilirsiniz. Önemli olan ilgi duyduğunuz alanları ingilizce dinleme isteğidir. Ben sürekli programlama dersleri ve videoları izleyerek geçirdiğim için sınavdaki ders konseptini de kavramış oldum.

## 3.3 Speaking(Konuşma)
Bu bölüm en çok zorlanılan bölümdür. Ama doğru çalışmayla rahatlıkla halledilecektir. İlk başta konsepti ve kalıpları kavramanız için TOEFL Resources adlı YouTube kanalını takip edin. 

[TOEFL Resources - Speaking Taslakları ve Stratejileri](https://www.youtube.com/watch?v=Hn1aP8l8yqI&list=PLOLkS2kLE0FaxdOpF9WIi1tIzXq2IUqG8)

Taslakları kavradıktan sonra şu aşağıdaki uygulama ile bu bölüme harika bir şekilde hazırlanabilirsiniz. 

* TOEFL Speaking App

Bu uygulama sizi hem süre bakımından hem taslakları zihinde oturtma açısından güzel bir şekilde hazırlayacaktır. Bu uygulamayı sürekli kullanmanız ve kendinizi zorlamanız gerekmektedir.

## 3.4 Writing(Yazma)  
Bu bölüme hazırlık için yine TOEFL Resources adlı YouTube kanalını tavsiye edebilirim;

[TOEFL Resources - Writing Taslakları ve Stratejileri](https://www.youtube.com/watch?v=UhrglEZyFyo&list=PLOLkS2kLE0FaVy6fIXxBWmaXEAH3wXYGm)

Bu oynatma listesindeki tüm videoları sindirdikten sonra hergün bakarak 1 tane örnek essay yazın. Ardından yavaş yavaş öğrendiğiniz kalıpları baktığınız essaylere eklemeye çalışın. Bu sizin el hafızanızı geliştirecektir. Örnek essayler için yine reading bölümünde önerdiğim ETS'in resmi TOEFL'a hazırlık kitabındaki essayleri kullanabilirsiniz. Aşağıdaki linkten de süre ile yazarak alıştırma yapabilirsiniz;
Writing Denemeleri

Kendi tecrübemden yola çıkarak söyleyecek olursam olabildiğince fazla kelime yazın. Ayrıca if conjunction ve linking wordleri mümkün olduğunca sık kullanın. Mümkünse kişisel hayatınızdan örnek vermeye çalışın, bu sizde olay kurgusu kurma kolaylığı sağlayacaktır.

# 4. Son Adım
Tüm bu hazırlık aşamalarına ek olarak kesinlikle hergün reddit adlı websitedeki ToeflAdvice subreddit'ini mutlaka takip etmelisiniz. Burada insanlar aldıkları puanları ve nasıl çalıştıklarını detaylıca anlatarak tecrübe paylaşımında bulunuyorlar. Ben buraya hergün mutlaka 1 kere göz attım.

[TOEFL-Reddit Linki](https://www.reddit.com/r/ToeflAdvice/)

Speking için mutlaka ilginizi çeken videolarda veya film sahnelerinde geçen diyalogları mutlaka taklit etmeye çalışın. Bu size telafuz ve akışkanlık hususunda müthiş fayda sağlacaktır. Telafuz için benim ara ara baktığım şu kanalı da size tavsiye edebilirim;

[ETJ English](https://www.youtube.com/@ETJEnglish)

Tüm bu aşamalar geçildikten sonra sınav ortamını tamamen simüle etmek için yapay zeka destekli bir TOEFL deneme platformu olan TestGlider'daki denemeleri çözmelisiniz. Bu denemeler sınavın konsept olarak tamamen aynısıdır ve size yapay zeka tabanlı bir algoritma üzerinden her bölüm için puanlama yapabilmektedir. Buradaki denemeler biraz zordur ve bu denemelerden aldığınız puanın 10 puan üstünü alacağınızı söyleyebilirim.

# 5. Son Söz

Bahsettiklerimin üzerine belki de ilk lazım olan şey aslında ingilizceyi niye öğreneceğinizdir. Başka bir ülkedeki bir okula kabul almak için bu sınava çalışma motivasyonu size yüksek ihtimalle gerekli puanı aldıracaktır. Ama bu sürecin sıkılmadan devam istediğini ve sizin için değecek birşey için yapıldığına emin olmadan ilerlemeyeceğini söyleyebilirim. Long story short, bu sınava hazırlanırken sabır çok önemli bir parametredir. Yukarıdaki bahsettiğim süreç yaklaşık 2 aylık bir süreçtir ve buna mümkünse hergün vakit ayırmanız gerekmektedir.
Sabırla bu yazıyı okuduğunuz için teşekkür ederim, kariyer ve hayat yolunuzun bu aşamasında fayda sağlamış olmak dileğiyle...